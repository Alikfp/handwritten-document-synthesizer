El japonès o japonés (日本語 nihongo o nippongo, en japonès) és una llengua parlada per uns 130 milions de persones al Japó, les comunitats d'emigrants japonesos, especialment al Perú i al Brasil i a l'illa d'Angaur a la República de Palau. Un tret característics del japonès és el seu complex sistema honorífic de cortesia (keigo, 敬語 literalment "llengua de respecte") que reflecteix la naturalesa de la societat japonesa, i que compta amb formes verbals i un vocabulari particular per indicar l'estatus relatiu del parlant, l'interlocutor i les persones esmentades a la conversa.

El japonès és un idioma de difícil filiació, forma part de les llengües japòniques però la seva relació amb altres llengües és discutida, se n'han proposat algunes classificacions però cap no ha estat acceptada unànimement. Per a alguns lingüistes el japonès està relacionat amb el coreà (aquesta hipòtesi està àmpliament reconeguda) i el manxú, d'altres lingüistes mantenen una teoria que relacionaria el japonès amb les llengües altaiques, i alguns pocs la consideren emparentada amb les llengües austronèsies. Actualment acostuma a ser classificada com a llengua aïllada. És una llengua aglutinant amb un nombre relativament petit de sons i un sistema d'accent tonal amb significat lèxic. El japonès té una estructura basada en mores.
